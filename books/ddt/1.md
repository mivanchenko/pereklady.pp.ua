
<a id='1'></a>

## Розділ перший

## Які висновки ми можемо зробити з сучасного стану природознавства

Наші міркування про співвідношення між тілом, душею та духом почнемо здалеку. До кінця XIX століття система точних наук вражала ясністю і точністю всього, що вони тлумачать. Донедавна панувала беззастережна віра в основні догмати науки, і тільки деякі обрані мислителі бачили недоліки у величній будівлі класичного природознавства. І ось великі наукові відкриття наприкінці минулого і на початку нинішнього століття несподівано розхитали власне підвалини цієї будівлі і змусили переглянути основні ідеї фізики та механіки. Принципи, які здавалися такими, що мають найдостовірнішу математичну базу, оскаржуються тепер ученими. Книги, подібні до глибокого твору Анрі Пуанкаре "Наука і гіпотеза", дають докази цьому на кожній сторінці. Цей знаменитий математик показав, що навіть математика живе безліччю гіпотез і умовностей. Один із найвидатніших його колег з інституту математики Еміль Пікер в одній зі своїх робіт показує, наскільки незв'язними є принципи класичної механіки — цієї основної науки, що претендує формулювати загальні закони Всесвіту.

Ернст Мах у своїй "Історії механіки" висловлює аналогічну думку: _Основи механіки, як здається, найпростіші, насправді надзвичайно складні; вони базуються на дослідах нездійсненних, і в жодному разі не можуть бути розглянуті як математичні істини._ Фізик Люсьєн Пуанкаре пише: _Не залишилося більше великих теорій, усіма визнаних, щодо яких існувала б іще одностайна згода дослідників; відома анархія панує в галузі природничих наук, жоден закон не видається справді необхідним. Ми присутні під час ла́манки старих понять, а не під час завершення наукової праці. Ідеї, що здавалися попередникам найбільш обґрунтованими, піддаються перегляду. Тепер відмовляються від думки, що всі явища можуть бути пояснені механічно. Власне основи механіки заперечуються; нові факти розхитують віру в абсолютне значення законів, які вважалися основними._

Але якщо 30-40 років тому можна було говорити, що фізика (і механіка) впали в стан анархії, то зараз це вже не відповідає дійсності.

Революційна руйнація основних фізичних принципів і уявлень призвела до створення нових концепцій, глибших і точніших за попередні. До того ж ці концепції не просто відкидають стару класичну механіку, а розглядають її як наближену теорію, що має свої цілком певні межі застосовності.

Так, наприклад, виявилося, що у світі найдрібніших відомих нам об'єктів — молекул, атомів, електронів тощо — класична механіка перестає бути справедливою і має поступитися місцем точнішій, хоча водночас складнішій і більш абстрактній теорії — квантовій механіці. При цьому квантова механіка не є чимось таким, що абсолютно суперечить класичній механіці: вона містить останню як певне наближення, придатне під час розгляду об'єктів із досить великою масою. З іншого боку, для процесів, що характеризуються великими швидкостями руху, які наближаються до швидкості світла, класична механіка теж перестає бути справедливою і має бути замінена більш суворою теорією — релятивістською механікою, що базується на теорії відносності Ейнштейна.

Закони незмінності елементів більше не існують, бо непорушно доведено перетворення одних елементів на інші.

Встановлено, що існують елементи з однаковими атомними вагами, але неоднаковими хімічними властивостями. Подібне явище небагато років тому викликало б серед хіміків глузування (Т. Сведберг).

Є надійні докази складної природи атомів; тому не доводиться більше сумніватися в тому, що важкі атоми побудовані з легших. Ймовірно навіть, що всі елементи зрештою побудовані з водню. Атом гелію за цією гіпотезою складається з чотирьох дуже близько розташованих атомів водню. Що ж стосується атома водню, то він складається з двох частинок — електрона і протона.

Атом перестав бути первинною одиницею матерії, бо встановлено, що його будова дуже складна. Найдрібнішими відомими на наш час частинками матерії є електрони і позитрони. І ті, й інші мають абсолютно однакову масу, але різняться електричними зарядами: електрон заряджений негативно, а позитрон — позитивно.

Крім цих частинок, існують і важчі — протони і нейтрони, що входять до складу ядер. Їхня маса також приблизно однакова (у 1840 разів більша за масу електрона), але тоді як протон заряджений позитивною електрикою, нейтрон не несе в собі жодного заряду.

Останнім часом у складі космічних променів, що потрапляють у нашу атмосферу з міжзоряного простору, було виявлено цілу серію нових частинок, маса яких змінюється в дуже великих межах (від 100 до 30000 електронних мас). Ці частинки мають різні назви: мезони (або мезатрони), варитрони тощо. Встановлено також, що всі ці частинки не є абсолютно незмінними. Протони можуть переходити в нейтрони, і навпаки; електрони, з'єднуючись із позитронами, можуть припиняти своє існування у вигляді частинок, перетворюючись на електромагнітне випромінювання. З іншого боку, за відомих умов електромагнітне поле може "породити" пару електрон-позитрон. Виявлені в космічних променях частинки в процесі взаємодії з атомами атмосфери можуть сильно змінювати свою масу.

У сучасній фізичній літературі перетворення пари електрон-позитрон на випромінювання часто називають "анігіляцією" (знищенням) матерії; зворотний процес називають "матеріалізацією".

Послідовні матеріалісти вважають таку термінологію лише умовно допустимою, але такою, що ідеалістично спотворює дійсний стан речей. Вони кажуть, що немає ніякого перетворення енергії на масу і навпаки, тому що маса й енергія належать до деякої реальності — матерії, і частинки, що з'являються, мають енергію, а енергія — масу.

Це крайнє твердження для нас, вихованих на колишніх фізичних поняттях, абсолютно нове. Однак, ми дуже далекі від того, щоб тріумфувати перемогу над матеріалізмом.

Ми не маємо ні права, ні спонуки заперечувати проти вельми важливих досягнень сучасної фізики. З того, що частинки можуть змінювати свою масу, як це встановлено останнім часом щодо нових для науки частинок, виявлених у космічних променях, або просто припиняти своє існування у вигляді частинок, перетворюючись на електромагнітне випромінювання ("анігіляція" електронів і протонів), не можна робити висновки про зникнення матерії; іншою формою матерії треба вважати електромагнітне поле.

Обидві ці форми можуть переходити одна в одну подібно до того, як рідке тіло може переходити в тверде або газоподібне. Такі перетворення можуть, однак, відбуватися лише за умови дотримання законів збереження енергії. Енергія не може зникати або створюватися з нічого. Вона тільки може змінювати свою матеріальну оболонку, кількісно залишаючись тією ж самою.

Нині фізики відмовилися від гіпотези про існування якоїсь невагомої і, водночас, абсолютно пружної речовини — ефіру, замінивши її поняттям електромагнітного поля. Електромагнітне поле не є речовиною у звичайному механічному розумінні цього слова. Воно не має ваги, твердості, пружності, воно не складається з частинок тощо. Але воно має енергію і в цьому сенсі його слід розглядати як одну з форм існування матерії. Воно породжується рухом і взаємодією елементарних частинок — електронів та інших. З іншого боку, воно саме впливає на ці частинки і за відомих умов може навіть породжувати їх.

Замість ваги, твердості та пружності тощо електромагнітне поле має інші характеристики, що визначають його властивості. Цими характеристиками є величина і напрям електричних і магнітних сил у різних точках простору.

Законами, що керують електромагнітним полем і його взаємодією з електричними зарядами, займається особлива галузь фізики — електродинаміка; закони ж руху і взаємодії матеріальних частинок становлять галузь механіки.

В електромагнітне поле "відходять", зрештою, всі продукти дисоціації матерії. Незалежно від тіл, що дисоціюють, і від способу дисоціації, продукти цієї дисоціації завжди однакові. Чи йде справа про розпад ядер радіоактивних речовин, про виділення з будь-якого металу під впливом світла, про виділення, спричинене хімічними реакціями або горінням тощо, —  продукти цих виділень завжди однакові, хоча їхня якість, кількість і швидкість можуть бути різними. Матеріал розпадається на елементарні частинки — нейтрони, протони, мезони, електрони, позитрони та інші. Рухом і взаємодією цих частинок породжується електромагнітне поле, магнітні та електричні коливання різної частоти радіохвилі, інфрачервоні промені, видимі промені, ультрафіолетові та гамма-промені. Електричні явища лежать в основі всіх хімічних реакцій, і до них намагаються зводити всі інші сили.

Встановлено, що світло — також одна з форм електромагнітної енергії, а електрика має корпускулярну або, як дехто неправильно каже, атомну будову (звісно, не можна називати атомами ті корпускули — електрони, з яких складається електрика). Обережно і цілком прийнятно визначає електрику Міллікен. Ось його слова: _Я не намагався відповісти на запитання "Що таке електрика?" — і задовольнявся встановленням твердження, що, чим би вона по суті не була, вона завжди є перед нами точним кратним деякої певної електричної одиниці._ Електрика є чимось більш фундаментальним, ніж матеріальні атоми, оскільки вона є істотною складовою частиною цих ста різних атомів. Точно так само вона є чимось, подібним до матерії, побудованим з окремих особин, але відрізняється від матерії тим, що всі її складові одиниці, наскільки це поки що піддається визначенню, абсолютно однакові.

Це велике досягнення теоретичної фізики — корпускулярна теорія електрики. Але не можна, звісно, говорити, що внаслідок своєї корпускулярної будови вона перестала бути енергією і стала чимось матеріальним. Цього не говорять і фізики, а тільки стверджують, що енергія має масу, а маса належить деякій реальності — матерії. Це, звичайно, не ототожнення енергії з матерією, і електрика, якою б не була вона близькою за своєю сутністю до матерії, залишається для нас енергією і при цьому найважливішою, основною частиною атомної енергії.

А тим часом ця основа фізичного життя світу стала нам відомою тільки років 300 тому, з часів Вольта. Тисячі років електрика залишалася невідомою людям.

Тільки 50 років тому наука збагатилася пізнанням нових, надзвичайно важливих форм енергії — радіохвиль, інфрачервоних променів, катодних променів, радіоактивності та внутрішньоатомної енергії.

Ця крайня енергія, неймовірно грандіозна та могутня, що лежить в основі всієї світової динаміки, що народжує невичерпну незгасну теплову енергію сонця, стала відома ще на 300 років пізніше, ніж електрика.

Але чи дає це нам право припускати і навіть стверджувати, що у світі існують інші, невідомі нам форми енергії, можливо, ще набагато важливіші для світу, ніж внутрішньоатомна енергія?

Невидима оком частина сонячного спектра становить 34%. І тільки вельми незначна частина з цих 34% — ультрачервоні, ультрафіолетові, інфрачервоні промені — досліджена, і зрозумілі ті форми, які лежать в їхній основі. Але що можна перечити проти припущення, навіть упевненості в тому, що за численними фраунгоферовими лініями ховається багато таємниць, невідомих нам форм енергії, можливо, ще тонших, ніж електрична енергія?

З матеріального погляду, і ці, поки що невідомі, форми енергії мають бути особливими формами існування матерії.

Нехай так, ми нічого не можемо сказати проти цього, бо віримо в могутність науки. Але якщо й електрику не можна назвати матерією, а безсумнівно треба вважати енергією, в яку можуть переходити і нею (електричним полем) породжуватися частинки матерії, що мають певну масу і фізичні властивості, то чи маємо ми право припустити, що з часом буде відкрито такі форми буття матерії (точніше, енергії), які за своїми властивостями ще з набагато більшою підставою, ніж електрику, треба буде назвати напівматеріальними?

А само поняття "напівматеріального" містить у собі визнання існування і "нематеріального".

Де ж підстава для того, щоб заперечувати законність нашої віри й упевнености в існуванні суто духовної енергії, яку ми вважаємо первинною і першородницею всіх фізичних форм енергії, а через них і самої матерії?

Як же ми уявляємо собі цю духовну енергію?

Для нас вона є всемогутня любов Божественна. Любов не може замикатися в собі самій, бо основна властивість її — потреба виливатися на кого-небудь і на що-небудь, і ця потреба призвела до створення Богом світу.

_Сло́вом Госпо́днім сотво́рено небеса́, і ду́хом уст Його́ — вся си́ла їх._ (Пс. 32, 6)

Енергією любові, вилитою за всеблагою волею Божою. Словом Божим дано початок усім іншим формам енергії, які, своєю чергою, породили спершу частинки матерії, а потім через них і весь матеріальний світ.

В іншому напрямку вилита любов Божа створила і весь духовний світ, світ розумних ангельських істот, розум людський і весь світ духовних психічних явищ (Пс. 103, 4; 32, 6).

Якщо ми не знаємо багатьох, безсумнівно діючих форм енергії, то це залежить від явної недостатньости для пізнання світового життя наших бідних п'яти чуттів і від того, що не знайдені ще наукові методи й реактиви для виявлення того, що недоступне нашим відчуттям.

Але чи правда те, що у нас тільки п'ять органів чуття і немає ніяких інших органів і способів безпосереднього сприйняття?

Чи не можливе тимчасове загострення здатности цих органів до сприйняття адекватних їм форм енергії?

Гострота зору орла, нюх собаки величезною мірою перевершують силу цих чуттів у людини.

Голуби мають невідоме нам відчуття напрямку, що керує безпомилковістю їхнього польоту.

Загальновідоме загострення слуху й дотику сліпих.

Я вважаю, що безсумнівні факти психічного плану, про які далі йтиметься, зобов'язують нас не тільки припустити можливість загострення наших п'яти чуттів, а й додати до них серце як спеціальний орган чуття, осередок емоцій і орган нашого пізнання.
