
<br>

<a id='2'></a>

## Розділ другий <br><br>Серце як орган вищого пізнання

Уже за часів стародавніх греків слова φρην, καρδια означали не тільки серце в
прямому значенні, але також душу, настрій, погляд, думку, навіть розсудливість, розум,
переконання тощо.

«Народне чуття» вже здавна справедливо оцінило важливу роль серця в житті людини.
Серце перестає битися — життю прийшов кінець, тому дехто називає серце
«мотором життя». Ми добре тепер знаємо, наскільки фізичний і духовний добробут
залежить від правильної функції серця.

Нам доводиться в повсякденному житті чути про те, що серце «страждає», «болить»
тощо. У художній літературі, у белетристиці можна знайти вирази: «серце
тужить», «радіє», «відчуває» тощо. Таким чином, серце зробилося ніби органом
чуттів, і до того ж надзвичайно тонким і універсальним.

Зупинитися на цьому необхідно тому, що всі зазначені явища у своїй основі
мають глибокий фізіологічний сенс, — каже І.П. Павлов. У віддалену епоху, коли
наші предки перебували в зоологічній стадії розвитку, на всі подразнення, отримувані ними,
вони реагували майже виключно м'язовою діяльністю, що переважала над
усіма іншими рефлекторними актами. А м'язова діяльність найтіснішим чином
пов'язана з діяльністю серця і судин. У сучасної цивілізованої людини
м'язові рефлекси вже майже зведені до мінімуму, пов'язані ж з ними
зміни серцевої діяльности збереглися добре...

Сучасна цивілізована людина шляхом роботи над собою привчається приховувати
свої м'язові рефлекси, і тільки зміни серцевої діяльности все ще можуть
вказати нам на її переживання. Таким чином, серце і залишилося для нас органом чуттів,
який тонко вказує наш суб'єктивний стан і завжди його викриває. Для лікаря
треба зазначити, що наскільки добре відбувається регуляція серцевої роботи,
зумовленої м'язовою діяльністю, звичайно, не надмірною, настільки ж погано
відбувається регуляція серцевої роботи за різних хвилювань, які не ведуть до
м'язової роботи. Тому так легко уражається серце в осіб вільних професій,
які несуть легку фізичну працю, але зате надмірно схильні до життєвих
хвилювань.

Так судить про серце патологоанатом («Про смерть людини») і великий фізіолог
академік І.П. Павлов («Курс фізіології» за редакцією проф. Савича, 1924).

Додамо до цього ще деякі зауваження. Іннервація серця разюче багата
і складна. Воно все обплетено мережею волокон симпатичної нервової системи і через неї
найтіснішим чином пов'язане з головним і спинним мозком. Цілу систему церебральних
волокон отримує воно від блука́льного нерва, якими передаються йому багатоскла́дні
впливи центральної нервової системи і, досить імовірно, посилаються в мозок
доцентрові чуттєві імпульси серця. Мало ще вивчені й сповнені
невідомости функції симпатичної та вегетативної нервової системи, але вже тепер
цілком ясно, що вони глибоко важливі й багатосторонні. І що особливо важливо для нас, цим
нервовим вузлам і волокнам безсумнівно належить дуже важлива роль у фізіології
чутливости.

Таким чином, наші анатомо-фізіологічні знання про серце не тільки не
заважають, а скоріше навіть спонукають нас вважати серце найважливішим органом чуттів, а не
тільки центральним мотором кровообігу.

Але Святе Письмо говорить нам про серце набагато більше. Про серце йдеться
мало не на кожній сторінці Біблії, і той, хто вперше читає її, не може не помітити, що
серцю надається значення не тільки центрального органу чуття, а й найважливішого органу
пізнання, органу думки і сприйняття духовних впливів. І навіть більше: серце, за
Священним Писанням, є орган спілкування людини з Богом, а отже, воно є органом
вищого пізнання.

Воїстину всеосяжна, за Священним Писанням, роль серця в царині чуттів.
Воно веселиться (Єр. 15, 16; Есф. 1, 10; Пс. 103, 15; Притч. 15, 13; 15, 15; 17, 22; Суд. 16, 25),
радіє (Плач. 5, 15; Притч. 27, 9; Притч. 15, 30; Іс. 66, 14; Пс. 12, 6; 15, 9; Притч. 23, 15;
Еккл. 2, 10), журиться (Пс. 12, 3; Єр. 4, 19; Пс. 24, 17), мучиться до того, що псалмоспівець
кричить (Єр. 4, 19; 4 Цар. 6, 11; Пс. 72, 21), рветься від злоби (Діян. 7, 54) і палає тремким
передчуттям у Клеопи (Лк. 24, 32). Воно обурюється на Господа (Притч. 19, 3), у ньому
гніздиться гнів (Еккл. 9, 3), перелюбна пристрасть (Мф. 5, 28), заздрість (Як. 3, 14),
пихатість (Притч. 16, 5), сміливість і страх (Пс. 26, 3; Лев. 26, 36), нечистота пожадливостей
(Рим. 1, 24), його скрушають обмови (Пс. 68, 21). Але воно сприймає і розради (Фил. 1, 7),
здатне до великого почуття надії на Бога (Пс. 27, 7; Притч. 3, 5) і журби щодо
гріхів своїх (Пс. 33, 19), може бути вмістилищем лагідности і смирення (Мф. 11, 29).

Крім цієї повноти відчуттів, серце має вищу здатність відчувати
Бога, про яку говорить ап. Павло в Афінському Ареопазі:
_**...щоб вони шукали Бога, чи ж не відчують
Його і чи не знайдуть...**_ (Діян. 17, 27).

Про відчуття Бога або, радше, благодатних дій Духа Божого на серце
говорять багато подвижників благочестя, багато преподобних. Всі вони більш-менш
яскраво відчували те ж саме, що і св. пророк Єремія: _**було в серці моєму, ніби палаючий вогонь**_
(Єр. 20, 9).

Звідки цей вогонь? Нам відповідає св. Єфрем Сирин, великий посвятник Божої
благодати: _**Недоступний для всякого розуму входить у серце і живе в ньому. Ута́єний
від вогнезорих пробуває в серці. Земля не виносить стопи́ Його, а чисте серце
носить Його в собі**_ і, додамо ми, споглядає Його без очей за словом Христовим: _**блаженні
чисті серцем, бо вони Бога угледять.**_ Подібне ж читаємо і в Іоанна Ліствичника:
_**Вогонь духовний, що прийшов у серце, воскрешає молитву: після воскресіння ж і
вознесіння її на небо буває зішестя вогню небесного в світлицю душі.**_

А ось слова Макарія Великого: _**Серце править усіма органами, і коли благодать
заповнить усі відділення серця, то панує над усіма помислами і членами, бо там
розум і всі помисли душевні... Бо там належить дивитися, чи написана благодать закону
духа.**_

Де там? У головному органі, де престол благодаті й де розум і всі помисли душевні, тобто в серці.

Не будемо множити подібних же висловлювань тих, хто жив найглибшим духовним життям.
Їх чимало можна знайти в "Добротолюбії". Всі вони з власного досвіду
говорять про те, що за доброго і благодатного устрою душі відчувається в серці тиха
радість, глибокий спокій і теплота, що завжди зростають за неухильної й полум'яної
молитви і після добрих справ. Навпаки, вплив на серце духу сатани і слуг його
народжує в ньому неясну тривогу, якусь печію і холод та незрозуміле занепокоєння.

Саме за цими відчуттями серця радять подвижники оцінювати свій духовний
стан і розрізняти Духа світла від духа темряви.

Але не тільки такими, більш-менш неясними відчуттями обмежується
здатність серця до спілкування з Богом. Хоч як це сумнівно для невірників, ми
стверджуємо, що серцем можна сприймати цілком певні навіювання прямо як
глаголи Божі. І це доля не тільки святих. І я, подібно до багатьох, не раз відчував це з
величезною силою і глибоким душевним зворушенням. Читаючи або слухаючи слова Святого
Писання, я раптом отримував приголомшливе відчуття, що це слова Божі, звернені
безпосередньо до мене. Вони звучали для мене як грім, немов блискавка пронизувала мій
мозок та серце. Окремі фрази зовсім несподівано влучно виривалися для мене з
контексту Писання, осявалися яскравим сліпучим світлом і незабутньо закарбовувалися в
моїй свідомості. І завжди ці блискавичні фрази, Божі промови, були найважливішими,
найнеобхіднішими для мене в той момент навіюваннями, настановами або навіть
пророцтвами, що неодмінно збувалися згодом. Їхня сила була іноді величезною,
приголомшливою, незрівнянною з силою будь-яких звичайних психічних впливів.

Після того, як я, почасти за незалежних від мене обставин, залишив на
кілька років своє архиєрейське служіння, одного разу під час всеношної, коли мало розпочатися
читання Євангелія, я несподівано відчув хвилювання від неясного
передчуття, що зараз станеться щось страшне. Пролунали слова, які я сам часто
спокійно читав: _**Симоне Іонин, чи любиш Мене більше за цих?.. Паси ягнят Моїх**_. Цей Божий
докір, заклик до відновлення полишеного служіння раптово потряс мене так могутньо, що
я до кінця всеношної тремтів усім тілом, потім усю ніч не стулив очей, і близько півтора
місяця після того з кожним спогадом про цю надзвичайну подію мене стрясали ридання і сльози.

Хай не думають скептики, що я налаштував себе до цього переживання тужливими
спогадами про полишене священне служіння і докорами совісти. Зовсім навпаки,
я був тоді зосереджений на своїй хворобі і подальшій операції, був у найнормальнішому душевному
стані, дуже нормальному душевному стані, дуже далекому від усілякої екзальтації.
